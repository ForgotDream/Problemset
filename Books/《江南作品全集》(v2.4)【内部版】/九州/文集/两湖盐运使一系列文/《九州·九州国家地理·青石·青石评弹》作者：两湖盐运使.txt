九州・青石评弹

　　青石风月之所较他处为少，惟茶肆酒坊星罗棋布。其俗，不立字号，以正堂匾额为号，悬“五路通达”者曰五路堂，悬“清风自在”者曰清风斋，余者咸若此。其中所沽者，并非佳茗琼浆，不过黄黍烧、老梗茶尔。酒颇醉人，市井之徒好之。至于茶，则苦不堪言，饮之如药。

　　青石人喜俚曲小调，又好传唱，每一新曲出，不数日即便传坊间，浣妪孺子能歌者颇有之。其最善度曲者，乃一老翁。

　　某翁，不知何许人也，亦不详其姓字籍贯。年不知几何，发疏齿缺，貌似枯松，然巧舌善辩，每与人言则眉飞色动，欢欣不已。惟目盲，不能独行，每出则弟子相扶。

　　翁所居在青石东门瓮城中，日初上，缓步行数里，至城南五谷堂。掌柜旬出银百三十以赠，翁之衣食皆自此出。

　　每到堂，辄取水沃面，饮茶餐饭。远近闻其名者络绎至，翁捧月琴，安座而歌，以飨众人。其声哑暗如老熊，然自有一股悲凉沧桑之意，短句如咳，长句如嗥，喉中呜咽，如同悲戚。此青石评弹之古调，如泣如诉，故名曰“哭调”。闻之者动容，听之者泪下。

　　翁又极善讲鹰旗游击故事，每至“焚城”一节，唱者如哭，满座之人亦无不哭。其中苍迈老者，悲摧犹甚，泪唾齐流，涕长一尺。翁运指如飞，琴鸣续断，更助其悲凉之气。一节书毕，则众人莫不汗透衣衫，如梦方醒，胸中郁气，可一扫而空也。

　　后，有司以妄议先王、鼓惑愚民之罪，将翁下狱。翁老弱，不能捱刑，瘐死于彼囹圄之中。

　　余友某公曰，今青石挟月琴唱哭调者，皆翁之弟子也，然则俗不可耐，无甚可观者矣。