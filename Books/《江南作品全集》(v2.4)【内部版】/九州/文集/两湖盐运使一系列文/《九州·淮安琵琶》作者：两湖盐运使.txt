　　九州・淮安琵琶 by 两湖盐运使

　　淮安，名都也，歌楼酒肆烟花之地无数，其民好酒好色好脂粉者亦无数。近有一般狭斜之徒，收买童稚，教以技艺，饰以脂粉，以对恩客，名曰卖艺，实则行苟且之事，其中污秽不堪言。

　　或问，淮安其无真技艺者乎？

　　曰，不然，琵琶，即淮安之技艺也。城中长于此者，曰李、刘、杨、朱诸善才。此辈皆年高有德之士也，门下弟子以千数，身犹衣褐疏食，诲人不倦。贫病无依之人，得其指点者，则果腹无忧矣。黄口小儿，习其一鳞半爪，即乐正闻之，亦当叹服。

　　余有幸于名士雅会之际，躬逢其盛，曾得闻李善才之琵琶，至今不能忘。其人年近六旬，貌不惊人，唯十指修长有致。乐初起，右手轻拢，声音细不可闻，如幽咽私语；复又捻弦，婉转绵长，不绝如缕，愁怨之意，表露无遗；复挑指而拨，声如裂帛，心惊觳觫。曲骤变，拨弦如轮转，杀伐之意，征战之心冲天而起，仿佛铁骑横冲，奔腾若雷霆。轰然一响，死寂无声，满堂人呆若木鸡者有之，扶胸心惊者有之，长吁者有之，股栗者颇有之。

　　半晌，鼓掌喝彩，屋柱为之振。其人自述曾于旧离军中供职，此曲乃自度者云。